<html>
  <div class="lesson">
    <img class="lesson-icon" src="/images/sharing-life.png" />
    <div class="lesson-title">Qoodi</div>
  </div>
  <div class="ol">
    <ol class="ltr">
      <li>Torbee kana Waaqayyo wajjin akkamitti dabarsite?</li>
      <li>Waanti akka galateeffattu si godhan maalinni?</li>
      <li>Waaqayyo maal akka si gargaaru barbaaddaa?</li>
      <li>Wanta si barbaachisu keessatti akkamitti si gargaaruu dandeenya?</li>
      <li>Walii walii keessaniif kadhadhaa</li>
    </ol>
  </div>
  <div class="lesson">
    <img class="lesson-icon" src="/images/review.png" />
    <div class="lesson-title">Keessa Deebii</div>
  </div>
  <div class="ol">
    <ol class="ltr" start="6">
      <li>Erga walga'ii keenya yeroo darbeeti maal maal shaakalte?</li>
      <li>
        Namootni ati kunuunsaa jirtuu akkam? Maaltu baay'ee isaan gargaara?
      </li>
      <li>
        Shaakala Waaqayyoo namootaaf hiruu dandeesseetta? Isaan wajjin
        kadhatteetta?
      </li>
      <li>Namoota sanaaf kadhadhu</li>
    </ol>
  </div>
  <div class="lesson">
    <img class="lesson-icon" src="/images/bible-study.png" />
    <div class="lesson-title">Dubbisi</div>
  </div>
  <div class="ol">
    <ol class="ltr" start="10">
      <li>Dubbisicha sagalee olkaasii al-lama dubbisi</li>
      <li>
        Gargaarsa garichaatiin namni tokko dubbisicha jecha mataa isaatiin akka
        himuu godhaa
      </li>
      <li>Waanti haaraan dabalame yookiin hir'ate jira?</li>
    </ol>
  </div>
  <div id="bible">
    <div class="myfriends-bible">
      <p class="myfriends-reference">Seera Uumamaa 6:5- 7:24</p>
      <p>
        <sup>5</sup> Waaqayyo yommus, jal'inni namaa lafa
        irratti baay'achuu isaa, wanti namni guyyaa hundumaa garaa isaatti
        yaadee qopheessu hundinuus jal'aa duwwaa ta'uu isaa in arge.
        <sup>6</sup> Waaqayyo nama lafa irratti uumuu isaa in
        jibbe, guutummaa garaa isaatiinis in gadde.
        <sup>7</sup> Waaqayyo, "Nama isa ani uume lafa irraa
        nan haxaa'a; nama, horii qe'ee, bineensa, wanta lafa irra munyuuqu,
        warra qilleensa keessa balali'anis akkasuma nan godha; anoo isaan uumuu
        koo jibbeera" jedhe.
        <sup>8</sup> Nohi garuu Waaqayyo duratti faara
        tolaadhaan ilaalame.
      </p>
      <p>
        <sup>9</sup> Nohi dhaloota sana keessatti nama
        qajeelaa, nama balleessaa hin qabnes ture; inni karaa Waaqayyoo irra
        deddeebi'uudhaan Waaqayyoo wajjin jiraate; hiddi dhaloota sanyii Nohi
        kanatti fufee in lakkaa'ama. <sup>10</sup> Ilmaan Nohi
        dhalche sadan Seem, Kaam, Yaafet.
        <sup>11</sup> Lafti immoo fuula Waaqayyoo duratti
        manca'aa ta'e, humnaan wal irratti ka'uudhaanis in guute.
        <sup>12</sup> Waaqayyo gara biyya lafaa ilaalee, kunoo,
        lafti akka mancaafame, uumamni foon uffate hundinuus adeemsa isaa lafa
        irratti akka mancaase in arge.
      </p>
      <p>
        <sup>13</sup> Waaqayyo yommus Nohiin, "Yeroon uumamni
        foon uffate hundinuu fuula koo duraa itti raawwatee dhumu ga'eera; lafti
        humnaan wal irratti ka'uu isaaniitiin waan guuteef, ani lafa irraa isaan
        nan balleessa. <sup>14</sup> Ati muka ta'u irraa
        markaba tolchi, keessa isaatti kutaa kutaa baasi! Keessaa fi duubaanis
        leelee lafa keessaa argamuun duuchi!
        <sup>15</sup> Ati markabicha yommuu tolchitu, dheerina
        isaa dhundhuma dhibba sadii, bal'ina isaa dhundhuma shantama,
        irraan-olee isaa dhundhuma soddoma godhi!
        <sup>16</sup> Bantii markabichaas dhundhuma tokko irraa
        ol kaasii hojjedhu, cinaacha isaa irraan balbala itti baasi! Irraan-olee
        isaas iddoo sadiitti kuti! Iddoo isa jalaa, isa gidduu fi isa
        irra-keessaatti gargar hiri!
        <sup>17</sup> Kunoo, ani uumama foon uffate, uumama
        lubbuu qabu hundumaas bantii waaqaa jalaa balleessuudhaaf bishaan
        badiisaa lafa irratti nan fida; wanti lafa irra jiraatu hundinuus in
        dhuma.
      </p>
      <p>
        <sup>18</sup> "Sii wajjin garuu kakuu nan gala; ati
        markabichatti in lixxa, haati manaa kee, ilmaan kee, dubartoonni ilmaan
        kees sii wajjin in lixu. <sup>19</sup> Uumama foon
        uffatee jiraatu hundumaa keessaa sii wajjin hafanii akka jiraataniif,
        lama lama markabichatti galchi! Isaanis kormaa fi dhalaa haa ta'an!{' '}
        <sup>20</sup> Warra baal'eedhaan balali'an keessaa,
        horii qe'ee fi bineensota keessaa, warra lafa irra munyuuqan keessaas
        akka qomoo qomoo isaaniitti lama lama ta'anii hafanii akka jiraataniif
        sii wajjin markabichatti ol haa galan!
        <sup>21</sup> Wanta nyaatamu hundumaa keessaa fuudhii
        of biratti walitti qabii tuuli! Kunis nyaata keetii fi nyaata
        isaaniitiif in ta'a" jedhe. <sup>22</sup> Nohi akkuma
        Waaqayyo isa abboometti kana hundumaa hojjetee in raawwate.
      </p>
      <p>
        <sup>7:1</sup> Waaqayyo yommus Nohiin, "Dhaloota kana
        keessaa, ati na duratti qajeelaa akka taate waanan argeef, ati warra
        mana kee hundumaa wajjin markabichatti gali!
        <sup>2</sup> Horii qe'ee fi horii alaa warra akka
        qullaa'ootti ilaalaman hundumaa keessaa cimdii torba torba, kormaa fi
        dhalaa, warra akka qullaa'ootti hin ilaalamin keessaas cimdii tokko
        tokko, kormaa fi dhalaa of duukaa galchi!
        <sup>3</sup> Simbirrootaa fi allaattii qilleensa keessa
        balali'an keessaas akkasuma cimdii torba torba, kormaa fi dhalaa galchi!
        Kanas sanyiin isaanii lafa irratti hafee akka jiraatuuf in goota.{' '}
        <sup>4</sup> Ani guyyaa torba booddee guyyaa afurtamaa
        fi halkan afurtama lafa irratti bokkaa nan roobsa; uumama lubbuu qabu
        ani uume hundumaa lafa irraa nan haxaa'a!" jedhe.
        <sup>5</sup> Nohis kana hundumaa akkuma Waaqayyo isa
        abboometti in raawwate.
      </p>
      <p>
        <sup>6</sup> Yeroo bishaan badiisaa lola'ee lafa
        fudhate sana, Nohi nama waggaa dhibba ja'aa ture;
        <sup>7</sup> bishaan badiisaa jalaa ba'uudhaafis Nohi,
        haadha manaa isaa, ilmaan isaa, dubartoota ilmaan isaa wajjin
        markabichatti in gale. <sup>8</sup> Horii qe'ee fi
        horii alaa warra akka qullaa'ootti ilaalaman, warra akka qullaa'ootti
        hin ilaalamne, simbirrootaa fi allaattii, waanuma lafa irra munyuuqan
        keessaas, <sup>9</sup> lama lama kormaa fi dhalaatu
        akkuma Waaqayyo Nohin abboometti, Nohi duukaa markabichatti gale.{' '}
        <sup>10</sup> Guyyaan torban sun erga darbanii, bishaan
        badiisaa lola'ee lafa in fudhate.
      </p>
      <p>
        <sup>11</sup> Kunis bara jireenya Nohi waggaa dhibba
        ja'affaa, ji'a lammaffaa, ji'icha keessaa guyyaa kudha torbaffaatti
        ture; gaafas burqituuwwan callabboo gurguddaa in futta'an, ittifni
        bishaanii bantii waaqaa keessaa in banaman.
        <sup>12</sup> Bokkaanis guyyaa afurtamaa fi halkan
        afurtama lafa irratti yandoo buuse.
        <sup>13</sup> Guyyaadhuma jedhame sanatti Nohi, haati
        manaa Nohi, ilmaan isaa Seem, Kaam, Yaafetis, dubartoonni ilmaan isaa,
        sadanis isaa wajjin markabichatti galan.
        <sup>14</sup> Isaan kun, bineensonni akka qomoo qomoo
        isaaniitti, horiin qe'ee akka qomoo qomoo isaaniitti, wanti lafa irra
        munyuuqu akka qomoo qomoo isaatti, simbirroonnii fi allaattiin akka
        qomoo qomoo isaaniitti, wanti baal'eedhaan ka'us hundinuu,
        <sup>15</sup> uumamni foon uffatee, hafuuras qabaatee
        jiraatu hundinuu, lama lamaan Nohi duukaa markabichatti galan.
        <sup>16</sup> Warri achitti ol galan foon kan uffatan
        hundumaa keessaa kormaa fi dhalaa turan; isaan akka Waaqayyo Nohin
        abboomee turetti achitti galan; kana booddee dugda isaa duubaan Waaqayyo
        balbala in cufe.
      </p>
      <p>
        <sup>17</sup> Bishaan badiisaa guyyaa afurtama itti
        fufee lola'ee lafa in fudhate; bishaanichi lafa irra guutee, markabicha
        ol in fuudhe; innis lafa gararraa hamma oolutti ol ka'e.
        <sup>18</sup> Bishaanichi humna godhatee, caalchisee
        lafa irra in guute; markabichi immoo bishaanicha irra in adeema ture.{' '}
        <sup>19</sup> Bishaanichi lafa irratti humna godhatee,
        tulloota dhedheeroo guutummaa bantii waaqaa jala jiran hundumaa in
        dhokse.
        <sup>20</sup> Bishaanichi tulloota irra iyyuu dhundhuma
        kudha shan ol darbuudhaan isaan in dhokse.
        <sup>21</sup> Uumamni foon uffatee lafa irra socho'u
        hundinuu, simbirroonni, allaattiin, horiin qe'ee, bineensonni,
        munyuuqaan lafa irraa munyuuqu hundinuu, namoonni hundinuus in dhuman.
        <sup>22</sup> Wanti bakkee lafaa irra jiraatee, funyaan
        isaatiin hafuura baafatu hundinuu in du'e.
        <sup>23</sup> Bishaanichis wanta uumamee lafa irra
        jiraatu, nama, horii qe'ee, wanta munyuuqu, warra bantii waaqaa jala
        balali'anis hundumaa haxaa'ee in balleesse; isaan lafa irraa in
        haxaa'aman; Nohii fi warra isaa wajjin markabicha keessa turan duwwaatu
        hafe. <sup>24</sup> Bishaanichi guyyaa dhibbaa fi
        shantama irra lafaa guutee taa'e.
      </p>
    </div>
  </div>

  <div class="lesson">
    <img class="lesson-icon" src="/images/discover.png" />
    <div class="lesson-title">Gargar baafadhu</div>
  </div>
  <div class="ol">
    <ol class="ltr" start="13">
      <li>Dubbisni kun si'iif maal bakka bu'a?</li>
      <li>Dubbisa kana keessaa wanti jaallatte yookiin si jeeqe maalidha?</li>
      <li>Dubbisni kun waa'ee Waaqayyoo fi waa'ee namootaa maal sitti hima?</li>
    </ol>
  </div>
  <div class="lesson">
    <img class="lesson-icon" src="/images/challenges.png" />
    <div class="lesson-title">Hojiiti Hiiki</div>
  </div>
  <div class="ol">
    <ol class="ltr" start="16">
      <li>
        Dubbisa kanarratti hundaa'uun wantaWaaqayyo akka gootu sirraa barbaadu
        gaafadhu. Jiraa?
        <ul>
          <li>Amala jijjiiramuu qabu</li>
          <li>Waadaa Gaafatamuu qabu</li>
          <li>Fakkeenya hordofamuu qabu</li>
          <li>Abboommii eegamuu qabu</li>
        </ul>
      </li>
      <li>Garee kana Qoodi</li>
    </ol>
  </div>
  <div id="background_note">
    <div class="lesson">
      <img class="lesson-icon" src="/images/background.png" />
      <div class="lesson-title">Yaadannoo</div>
    </div>
    <div class="background-text">
      <p class="myfriends-lesson_start" dir="ltr">
        Dhiibbaan guddaan ta’ee iddoo dhaabaa Eden keessatti ta’e, suuta suuta
        mul’achaa dhufe. Dhalootaa hanga dhalootaatti, jallinni dabalaa dhufe,
        keessattuu dhaloota kurnaffaa irratti guutummaatti jallinaan liqimfaman.
      </p>
      <ul dir="ltr">
        <li>
          Dhaloota lammaffaa namootaa irratti ofittummaa, of-jaallachuu fi
          hammeenyi, walumaa galatti cubbuun guutamee, Qaayin obboleessa isaa
          isa quxisuu ajjeese. Maatii isaarraas adabamee add a ba’e.
        </li>
        <li>
          Dhaloota Kurnaffaa irratti (Dhaloota Nohii), jallinni namaa baay’ee
          guddaa ta’eedha. Baay’ee baay’ee guddaa, hamaa yookiin jallina
          hojjechuu qofa amaleeffatan (Seera Uumamaa 6:11-12). Waaqayyo haala
          dinqii taeen gidduu galuuf murteessee, jallini lolaa bishaanii irraa
          akka hin hafne mirkaneessuun warra oolaniin jireenya haaraaf jalqabbii
          hundeesse. (Seera Uumamaa 6 fi 7)
        </li>
      </ul>
    </div>
  </div>
</html>
